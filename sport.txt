Nie żyje ikona siatkówki. Brazylijski sport pogrążył się w żałobie


W wieku 62 lat zmarła Isabel Salgado, legenda brazylijskiej siatkówki. Dwukrotna olimpijka w siatkówce halowej i pierwsza Brazylijka, która zagrała w lidze włoskiej, na początku lat dziewięćdziesiątych stała się jedną z pionierek siatkówki plażowej w swoim kraju.

Maria Isabel Barroso Salgado, znana jako Isabel, była jedną z ikon brazylijskiego sportu. Urodziła się 2 sierpnia 1960 roku w Rio de Janeiro. Zaczęła grać w siatkówkę w wieku 12 lat. Reprezentowała barwy Flamengo, z którym dwukrotnie sięgnęła po mistrzostwo Brazylii. Jako pierwsza brazylijska siatkarka zagrała we Włoszech – w drużynie Modeny. Występowała również w lidze japońskiej.

Była siatkarką reprezentacji Brazylii podczas dwóch igrzysk olimpijskich – Moskwa 1980 i Los Angeles 1984. Grała również w finałach mistrzostw świata 1986 w Czechosłowacji.

Po zakończeniu kariery w siatkówce halowej, stała się jedną z pionierek brazylijskiej siatkówki plażowej, którą uprawiała od początku lat dziewięćdziesiątych. Zagrała w pierwszym kobiecym turnieju World Tour, który odbył się w sierpniu 1992 roku w Almerii.

Miała pięcioro dzieci i troje wnucząt. Troje jej dzieci odniosło znaczące sukcesy w siatkówce plażowej – córki Maria Clara i Karolina Solberg oraz syn Pedro Solberg.

Od stycznia miała wejść w skład komisji sportowej, którą powołał nowy prezydent Brazylii Luiz Inácio Lula da Silva. Pożegnał on zmarłą na Twitterze:

"Isabel Salgado była nie tylko symbolem sportu, ale także symbolem walki w obronie swoich ideałów. Jej pionierski duch otworzył drzwi wielu brazylijskim kobietom. Jej osiągnięcia wyniosły Brazylię na kolejny poziom w historii kobiecej siatkówki" – napisał.

"Brazylijski sport pogrążył się w żałobie. Straciliśmy Isabel Salgado, ikonę kobiecej siatkówki. Z wielkim talentem pozostawia po sobie spuściznę osiągnięć i pięknych przykładów. Zapewniam o mej solidarności z rodziną, przyjaciółmi i fanami tej zawodniczki, która stała się znana ze swojej siły i przywództwa" – napisał na Twitterze gubernator stanu Rio de Janeiro Cláudio Castro.

Isabel Salgado zmarła 16 listopada 2022 roku w wieku 62 lat w szpitalu w Sao Paulo. Przyczyną śmierci była ostra niewydolność oddechowa.
