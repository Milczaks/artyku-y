Dzieci na wycieczce szkolnej biegną ruchliwą drogą. Nauczyciel ponosi pełną odpowiedzialność

Grupa malutkich uczniów biegnie razem z nauczycielkami po drodze szybkiego ruchu - szokujące nagranie trafiło do internetu, a policja przypomina, że nauczyciel ponosi pełną odpowiedzialność za powierzonych jego opiece uczniów.
Nauczyciel ponosi pełną odpowiedzialność za powierzonych jego opiece uczniów od momentu rozpoczęcia wyjazdu aż do powrotu uczniów do umówionego miejsca, w którym opiekę nad uczniami przejmują rodzice.
Nauczyciel nie ma jednak obowiązku podawania uczniom leków podczas wycieczek. Zgodnie z przepisami nie wolno dawać uczniom czasu wolnego, np. na zakupy, i pozostawiać ich bez opieki.
W dokumentacji wycieczki zawarty musi być regulamin wycieczki z przepisami, z całym programem, a także ze zgodami rodziców.
Środek tygodnia, za oknem deszcz, na zegarach przed godziną 8, a grupa uczniów razem z nauczycielkami przebiega trasą szybkiego ruchu.

- Komendant Miejski w Chorzowie polecił bezzwłocznie wszcząć czynności wyjaśniające z art. 160 § 1 kodeksu karnego.  Mówimy tutaj o szeroko pojętym narażeniu na utratę zdrowia lub życia innych osób, na tę chwilę wyjaśniamy, dlaczego ta grupa przemieszczała się jezdnią w rejonie DTŚ i dlaczego do tego doszło - tłumaczy kom. Arkadiusz Bień z Komendy Miejskiej Policji w Chorzowie

Ze wstępnych ustaleń wynika, że cała grupa wcześniej podróżowała autokarem. Po  kolizji z innym samochodem autokar został unieruchomiony.

- Na ten moment trudno mi tłumaczyć decyzję opiekuna, dlaczego podjął decyzję o przemieszczeniu tych dzieci z autobusu w rejon przystanku i dlaczego nie skorzystano w takiej sytuacji z pomocy policji - dodaje kom. Arkadiusz Bień z Komendy Miejskiej Policji w Chorzowie.

Nauczyciel ponosi pełną odpowiedzialność za powierzonych jego opiece uczniów od momentu rozpoczęcia wyjazdu aż do powrotu uczniów do umówionego miejsca, w którym opiekę nad uczniami przejmują rodzice. Mimo, że dzieciom nic się nie stało konsekwencje mogą być poważne. Narażenie zdrowia lub życia dziecka podlega karze pozbawienia wolności od 3 miesięcy do lat 5.

Wyjścia i wycieczki szkolne - to musisz wiedzieć
Wycieczki szkolne są nieodłącznym elementem życia szkolnego i procesu edukacyjnego. Co należy nazwać wyjściem szkolnym, a co wycieczką? O jakich zasadach przy ich organizacji nie możemy zapomnieć? Podpowiadamy!

Choć jeszcze kilka lat temu nauczyciele i dyrekcja szkoły mogli organizować szkolne wycieczki i wyjazdy opierając się tylko na przepisach oświatowych, dziś każdy nauczyciel, który chce zorganizować wycieczkę szkolną, powinien doskonale znać ustawę o usługach turystycznych. To ona określa szczegółowo zasady, przepisy i wymagania obowiązujące podczas szkolnych wycieczek.

- Nie wszystkie wycieczki szkoła może samodzielnie organizować. Ustawa pozwala  organizować bez ograniczeń tylko wycieczki jednodniowe, natomiast przy wycieczkach wielodniowych, zgodnie z ustawą, należy je powierzyć organizacjom, które mają w statucie organizację wycieczek czy imprez turystycznych. Może to być np. biuro podróży - tłumaczy dr Jerzy Grad, dyrektor Regionalnego Ośrodka Doskonalenia Nauczycieli "WOM" w Katowicach.

Wycieczka czy wyjście grupowe?
O tym, które wyjście poza teren szkoły nauczyciel może nazwać wyjściem grupowym, a które musi nazwać wycieczką, decyduje ustawa. Zgodnie z przepisami oba te wyjścia różni cel.

Wyjściem grupowym może być między innymi wyjście (wyjazd) na basen w celu zrealizowania zajęć wychowania fizycznego, wyjazd na konkursy, zawody sportowe, seanse filmowe i inne wydarzenia niewynikające z przepisów o wycieczkach. Takie wyjście nie wymaga żadnej dokumentacji.

Wycieczką należy określić formę wyjścia uczniów poza teren związaną z działalnością turystyczno-krajoznawczą szkoły. Tu potrzebna jest już dokładna dokumentacja. W dokumentacji wycieczki musi być zawarty między innymi regulamin wycieczki z przepisami, z całym programem, a także ze zgodami rodziców.

- To jest kapitalne rozwiązanie, bo pozwala uniknąć absurdów - wyjaśnia dr Jerzy Grad.

- Nauczyciele, którzy chcieli zabrać dzieci na spacer na plac zabaw, który jest po drugiej stronie ulicy, musieli wypełniać kartę wycieczki, zgodnie z przepisami. Teraz jest to wyjście grupowe. Dawniej nie było alternatywy – albo wycieczki, albo nic. Teraz mamy to wyjście grupowe, które nie wymaga żadnej dokumentacji za wyjątkiem wpisania się do rejestru wyjść. Tam wpisujemy tylko kto idzie, gdzie oraz ile osób - kontynuuje.

Na wycieczce czas wolny nie istnieje 
Choć przez lata dla wielu uczniów był to ulubiony punkt każdej wycieczki, coś takiego jak "czas wolny" podczas wycieczek i wyjść grupowych jest absolutnie wykluczony. Zgodnie z przepisami nie wolno dawać uczniom czasu wolnego, np. na zakupy, i pozostawiać ich bez opieki. Gdyby w tym czasie któremuś z dzieci coś się stało, nauczyciel zostanie pociągnięty do odpowiedzialności dyscyplinarnej, a konsekwencje mogą być poważne - choć wielu nauczycieli nie zdaje sobie z tego sprawy. Nauczyciel ponosi pełną odpowiedzialność za powierzonych jego opiece uczniów od momentu rozpoczęcia wyjazdu aż do powrotu uczniów do umówionego miejsca, w którym opiekę nad uczniami przejmują rodzice.

- To trudne, zwłaszcza że dzieci chcą mieć czas na zakup pamiątek, wyjście do sklepu czy wspólną zabawę. Staramy się mimo wszystko dać im tę możliwość, oczywiście w kontrolowanych warunkach, choć to zawsze niesie ze sobą ryzyko - mówi nam anonimowo nauczycielka szkoły podstawowej.

Kto podaje lek pod nieobecność rodziców?
Organizując wycieczkę szkolną, nie można zapominać, że wielu uczniów cierpi na choroby przewlekłe, stale przyjmuje leki lub może potrzebować pomocy lekarza. Dotyczy to rozstrzygnięcia tak prostych z pozoru kwestii, jak to, kto poda dziecku lek na chorobę lokomocyjną w drodze powrotnej czy kto powinien podawać dziecku lek np. w przypadku ataku astmy. Zasady podawania leków uczniom lub wykonywania innych czynności przez pracowników szkoły określa obowiązująca od września 2019 r. ustawa o opiece zdrowotnej nad uczniami.

"Sprawowanie opieki nad uczniami przewlekle chorymi lub niepełnosprawnymi, o której mowa w art. 20, wymaga pisemnej zgody rodziców albo pełnoletnich uczniów. Zgodę wyraża się przed objęciem ucznia opieką".

"Art. 20. Opieka nad uczniem przewlekle chorym lub niepełnosprawnym w szkole jest realizowana przez pielęgniarkę środowiska nauczania i wychowania albo higienistkę szkolną".

Nauczyciel nie ma zatem obowiązku podawania leków. Może się to odbyć wyłącznie za jego pisemną zgodą. Nauczyciel, który zdecyduje się podawać dziecku lek, powinien pamiętać, by zawrzeć z rodzicami umowę. Powinno się w niej określić obowiązki i zalecenia lekarza sprawującego opiekę zdrowotną nad uczniem.

Kto może zbierać pieniądze?
Karta wycieczki czy regulamin wycieczki to nie jedyne wyzwanie dla nauczyciela, który planuje zabrać uczniów na wycieczkę. Jak twierdzą nauczyciele, sporym utrudnieniem jest też forma finansowania wycieczki. Dawniej nauczyciel po prostu zbierał od uczniów pieniądze, jechał na wycieczkę i regulował należności z zebranych środków. Dziś kategorycznie nauczyciel nie może zbierać żadnych pieniędzy.

- Idealnym rozwiązaniem byłoby, gdyby szkoła posiadała tak zwany rachunek dochodów własnych - tłumaczy Jerzy Grad.

- Na taki rachunek bankowy rodzice do konkretnej daty wpłacają pieniądze, a dyrektor to wszystko reguluje. Trzeba jednak powiedzieć wprost, że niewiele szkół taki rachunek ma, więc pojawia się problem, bo trzeba korzystać np. z pośrednictwa Rady Rodziców - dodaje.
