Nauka zdalna coraz bardziej realna. Powód jest oczywisty


Samorządy w całej Polsce wprowadzają oszczędności energii w placówkach oświatowych. Niektóre magistraty będą ograniczać ogrzewanie w weekendy. Tymczasem do Polski nadeszła fala mrozów. Może to grozić chłodem w szkołach, a tym samym wiązać się z przejściem na naukę zdalną.
W co trzeciej szkole mówi się już o przywróceniu nauczania zdalnego. Ponad połowa ankietowanych uważa, że stanie się to w związku z wysokimi opłatami za ogrzewanie.
Według obecnych regulacji dyrektor może zawiesić zajęcia w szkole, jeżeli temperatura w pomieszczeniach nie przekracza 18 st. C. A w wypadku zaistnienia sytuacji nadzwyczajnej np. katastrofy, klęski żywiołowej czy powodzi, możliwe jest przejście na nauczanie zdalne. 
Dyskusje trwają też w samorządach. Choć większość z nich nie zakłada wprowadzenia nauki zdalnej z uwagi na zimno, to nie wiadomo jak sytuacja rozwinie się w kolejnych mroźnych dniach i tygodniach. Niektóre magistraty już ograniczają ogrzewanie w weekendy.
Sezon grzewczy trwa w Polsce od 1 października do 30 kwietnia. Ze względu na ceny energii czy opału to obecnie bardzo trudny okres dla szkół oraz organów prowadzących, czyli samorządów.

Według obecnych regulacji dyrektor może zawiesić zajęcia w szkole, jeżeli temperatura w pomieszczeniach nie przekracza 18 st. C.

Nowych przepisów nie ma, ale opcja nauki zdalnej jest
Resort edukacji w sierpniu 2022 r. ogłosił projekt przepisów, zgodnie z którymi szkoły mogłyby wprowadzić system edukacji zdalnej, jeżeli w danej placówce jest zbyt zimno. Ostatecznie jednak z przepisów wycofano się. 

Pod koniec września wiceminister edukacji Dariusz Piontkowski mówił, że "temperatury zimowe nie są niczym nadzwyczajnym".

- To jest normalna pora roku w naszej części świata i nie jest to powód, by zamykać szkoły - odpowiedział.

Dodał jednak przy tym, że w wypadku zaistnienia sytuacji nadzwyczajnej np. katastrofy, klęski żywiołowej czy powodzi, możliwe jest przejście na nauczanie zdalne, co uwzględnione jest w obowiązujących przepisach.

Co mówią zatem obowiązujące przepisy? Zacznijmy od ustawy Prawo oświatowe. Zgodnie z jej treścią, zajęcia w szkołach i przedszkolach mogą zostać zawieszone na czas określony w przypadku wystąpienia na danym terenie jednego z czynników wymienionych w art. 125a. Są tam m.in. zagrożenia związane z organizacją imprez, zagrożenie epidemiczne czy właśnie temperatura zagrażająca zdrowiu i życiu uczniów.

Temperaturę precyzuje z kolei rozporządzenie ministra edukacji z 2003 r. w sprawie bezpieczeństwa i higieny w szkołach. Art. 17 ust. 1 tego rozporządzenia mówi o tym, że dyrektorzy muszą zapewnić w pomieszczeniach temperaturę co najmniej 18 st. C.

Tu trzeba wrócić do Prawa oświatowego, zgodnie z którym zawieszenie zajęć z wymienionych powodów, nie może trwać dłużej niż 2. Jeżeli okres ten miałby się wydłużyć, dyrektorzy są zobligowani do zorganizowania nauki zdalnej. Szczegóły organizacji takiego rodzaju zajęć opisane są w rozporządzeniu MEiN z 2 września 2022 r. w sprawie organizowania i prowadzenia zajęć z wykorzystaniem metod i technik kształcenia na odległość.

Ponadto warto wspomnieć, że zajęcia w szkołach mogą być także odwołane, jeżeli przez co najmniej dwa dni temperatura na zewnątrz jest niższa niż -15 st. C - dyrektorzy szkół mogą to zrobić za zgodą organu prowadzącego.

W szkołach już o tym głośno
Tymczasem, jak wynika z badania przeprowadzonego przez polską platformę do webinariów i wideokonferencji ClickMeeting, w co trzeciej szkole mówi się już o przywróceniu nauczania zdalnego. Ponad połowa ankietowanych uważa, że stanie się to w związku z wysokimi opłatami za ogrzewanie, a co dziesiąty, że ze względu na odejścia nauczycieli.

Jak się okazuje, nauczyciele rozmawiają z rodzicami o ewentualnym powrocie nauki zdalnej. 33 proc. ankietowanych potwierdziło, że nauczyciele w szkołach, do których uczęszczają ich dzieci, rozmawiali z nimi na temat ewentualnego powrotu nauki zdalnej. Jednocześnie 45 proc. zadeklarowało, że nauczyciele nie mówili nic na ten temat, a 22 proc. nie wie, czy takie rozmowy były prowadzone.

– Rzeczywiście, w ostatnim czasie dużo mówi się o ewentualnym powrocie nauki zdalnej w polskich szkołach. Tym razem powodem takiej decyzji nie miałaby być tylko pandemia koronawirusa, a przede wszystkim wysokie koszty ogrzewania. Pocieszający jest jednak fakt, że blisko 1/3 badanych deklaruje, że jako rodzice są dobrze przygotowani na taką ewentualność, a 28 proc., że jest na to gotowa częściowo. Mamy za sobą już zamykanie szkół, więc jeśli miałoby do tego dojść ponownie, wszyscy będziemy na to lepiej gotowi – komentuje Martyna Grzegorczyk, communications and outreach manager w ClickMeeting.

ClickMeeting postanowił sprawdzić, jakie konkretnie powody ewentualnego powrotu nauki zdalnej są wymieniane w polskich szkołach najczęściej. Na pierwszym miejscu w odpowiedziach wielokrotnego wyboru pojawił się brak pieniędzy na ogrzewanie (55 proc.), na drugim pandemia koronawirusa (25 proc.), a na trzecim za mała liczba nauczycieli powiązana z masowymi rezygnacjami z tego zawodu (9 proc.). Inne czynniki, które wskazali ankietowani, to pandemia innej choroby (6 proc.) oraz niedostosowanie szkół do przepełnionych klas (3 proc.).

Samorządy przykręcają kurki
Dyskusje trwają też w samorządach. Choć większość z nich nie zakłada wprowadzenia nauki zdalnej z uwagi na zimno, to nie wiadomo jak sytuacja rozwinie się w kolejnych mroźnych dniach i tygodniach. Niektóre magistraty już ograniczają ogrzewanie w weekendy.

Burmistrz Głogówka Piotr Bujak przyznaje, że w oszczędnościach jego samorząd doszedł już do przysłowiowej ściany.

"W szkołach będzie wygaszone wszelkie zbędne oświetlenie, jednak nie ma mowy o nauce w ciemnościach. Klasy i pomieszczenia, w których przebywają dzieci muszą być odpowiednio oświetlone. Temperatura w klasach też jest określona przepisami i my zrobimy wszystko, by ten komfort utrzymać" - zapewnia.