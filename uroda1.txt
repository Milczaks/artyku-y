Kosmetyczka pierwszej pomocy od Chanel
Na już, na drogę i na wszelki wypadek – kosmetyczka pierwszej pomocy, która uratuje w podróży, pomoże przetrwać deszcz, ochroni skórę przed słońcem i w kilka chwil przygotuje ją na randkę. Chanel podpowiada, z jakich kosmetyków należy zbudować „awaryjny” set.

Cztery kosmetyki – tylko tyle potrzeba, by skompletować Chanel Beauty Emergency Kit – kosmetyczny zestaw ratunkowy na każdą okazję. Na szczycie listy znalazła się oczywiście podróż, zwłaszcza samolotem, która wymaga zadbania o nawilżenie skóry, ze względu na suche powietrze w kabinie. Nakładanie maseczek w płachcie i inne skomplikowane rytuały pielęgnacyjne, którymi chwalą się podróżujące często modelki, zostawiamy w sferze marzeń. Nieprzyjemne uczucie przesuszenia szybko zlikwidujemy wygodną mgiełką Sublimage La Brume, którą wystarczy rozpylić na twarzy. Jednym ruchem przyniesiemy ulgę okolicom oczu, nakładając rozświetlający i regenerujący krem Sublimage La Creme Yeux. Następny krok to makijaż. Tu sprawdzi się nawilżający podkład Les Beiges i niezastąpiona nawilżająca pomadka do ust Rouge Coco Flash. Tyle wystarczy, by na płycie lotniska zaprezentować się jak po pobycie w spa.

Jeśli miejsce, w którym wylądowaliśmy wita nas pełnym słońcem, warto wyciągnąć z walizki zestaw numer dwa. W Sunkissed Kit podstawą jest krem CC z wysoką ochroną przeciw promieniowaniu słonecznemu na poziomie SPF 50. Pozostałe kosmetyki pozwolą wykorzystać słońce, w którym wszystko pięknie się mieni lub… odtworzyć jego efekt na skórze. Pomoże w tym rozświetlający puder Les Beiges pozostawiający woalkę blasku na skórze, sztyft brązujący do szybkiego nałożenia na kości policzkowe z tej samej linii i energetyzująca mgiełka Hydra Beauty Essence Mist, która odświeży makijaż w ciągu dnia i nada mu modne, wilgotne wykończenie.

Czasem słońce, czasem deszcz, ale i na tę okazję wyposaża nas Chanel. Płaszcz przeciwdeszczowy i stylowe kalosze to nie wszystko. W wodoodpornej kosmetyczce powinny znaleźć się produkty chroniące przed wilgocią. Rain Kit to prawdziwy zestaw do zadań specjalnych, godny pięknej szpiegini z krainy d(r)eszczowców. Jej rekomendowane wyposażenie to nawilżająca baza rozświetlająca Sublimage Le Soin Perfecteur, utrzymująca makijaż w ryzach przez cały dzień, wodoodporny, supertrwały (bo aż do 24-godzin) podkład Ultra Le Teint Fluide, eyeliner i kohl w jednym do trwałego podkreślenia spojrzenia Stylo Yeux Waterproof, pogrubiająca maskara odporna na deszcz, pot i łzy Le Volume De Chanel Waterproof oraz płynna pomadka dająca efekt polakierowanych ust Rouge Allure Laque.

Ostatnia na liście, choć z punktu widzenia „pierwszej pomocy” najważniejsza kosmetyczka, to ta przygotowana na randkę. Chanel proponuje ograniczyć ją do niezbędnego minimum, by nie zajmowała zbyt wiele miejsca. Subtelny albo wręcz przeciwnie, wyrazisty makijaż oczu pozwoli wykonać paleta poczwórnych cieni do powiek Les 4 Ombres. Jeśli zdecydujemy się na wariant w tonacjach czerwieni i miedzi, zyskamy awaryjny róż do policzków gratis. Kolejnym wielofunkcyjnym produktem jest balsamem w sztyfcie Baume Essential, który pozwoli rozświetlić wybrane partie twarzy – łuk brwiowy, skronie, kości policzkowe, grzbiet nosa czy łuk kupidyna. Ostatni krok to muśnięcie ust nawilżającą, dającą wrażenie soczystych warg pomadką Rouge Coco Flash. Koniecznie do setu dorzucamy też krem do rąk La Creme Main, który pozwoli zadbać o najlepsze pierwsze wrażenie, gdy podamy naszą dłoń w geście powitania.
