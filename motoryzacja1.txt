Powiększone akumulatory, lepsze osiągi – nowa odsłona hybryd marki Volvo
Volvo Cars było pionierem hybryd ładowanych z gniazdka. Dziś modele PHEV mają ponad 44% udział w sprzedaży europejskiej marki. Teraz firma dokonała głębokiej modernizacji technologicznej tych aut. Wszystkie modele PHEV serii 60 i 90 otrzymały powiększoną o 60% pojemność użyteczną akumulatorów trakcyjnych oraz znacznie mocniejsze silniki elektryczne. Tym samym poprawiono ich osiągi, wydłużono zasięg jazdy na samym prądzie i obniżono zużycie paliwa. Ale to nie koniec zmian. Oto one.

KLUCZOWE ZMIANY W WIĘKSZOŚCI MODELI
Nowa zmiana dotyczy wszystkich hybryd ładowanych z gniazdka bazujących na platformie SPA. Są to Volvo S60, S90, V60, V90, XC60 i XC90 – zarówno w odmianach T6 Recharge jak i T8 Recharge. Te samochody otrzymały akumulatory trakcyjne o większej pojemności nominalnej (wzrost z 11,1 na 18,8 kWh). Tym samym wzrosła im pojemność użyteczna – z 9,1 na 14,9 kWh. Naturalnym następstwem tej zmiany jest zwiększony dystans, jaki modele PHEV marki Volvo są w stanie pokonać wyłącznie przy użyciu silnika elektrycznego. Zasięg w trybie jazdy na prądzie wynosi teraz od 68 do 91 km (WLTP). Tylną oś napędza silnik elektryczny, którego moc podniesiono o 65% – z 87 na 145 KM. Wzrosła też wartość osiąganego przez niego momentu obrotowego z 240 na 309 Nm. W układzie napędowym pojawił się zintegrowany generator rozruchowy o mocy 40 kW, który pozwolił wyeliminować mechaniczną sprężarkę z silnika spalinowego. Ten generator sprawia, że samochód sprawnie rusza, a przełączanie napędu z elektrycznego na spalinowy następuje niemal niezauważalnie.

Powiększone akumulatory, lepsze osiągi – nowa odsłona hybryd marki Volvo

INNE USPRAWNIENIA
W modelach PHEV marki Volvo poprawiono także pracę układu AWD, oraz zwiększono dopuszczalną masę ciągniętej przyczepy o 100 kg. Silnik elektryczny może teraz samodzielnie napędzać pojazd aż do 140 km/h (wcześniej do 120 – 125 km/h). Znacząco poprawiono dynamikę jazdy hybryd z gamy Recharge podczas jazdy na samym silniku elektrycznym. Mocniejszy silnik elektryczny potrafi też skuteczniej wyhamować pojazd podczas funkcji odzyskiwania energii. Do modeli XC60, S90 i V90 dodano też funkcję One Pedal Drive. Po wybraniu tego trybu, wystarczy puścić pedał gazu, by samochód całkowicie się zatrzymał. Nagrzewnica paliwowa została zastąpiona klimatyzacją wysokonapięciową (HVCH 5 kW). Teraz podczas jazdy na prądzie hybryda w ogóle nie zużywa paliwa i nawet z zamkniętym garażu podczas ładowania można ogrzać kabinę, zostawiając sobie więcej energii do jazdy na prądzie. Silniki spalinowe mają moc 253 KM (350 Nm) w odmianie T6 i 310 KM (400 Nm) w odmianie T8.

WIĘKSZY ZASIĘG, LEPSZE PRZYSPIESZENIE
Poprzednia generacja modelu V60 T8 w trybie Pure (wyłącznie na prądzie) przyspieszała od 0 do 80 km/h w około 13-14 sekund. Dzięki zastosowaniu mocniejszego silnika elektrycznego ten czas skrócono do 8,5 sekundy. Samochody zyskały na dynamice, gdy silnik elektryczny i spalinowy pracują razem. To szczególnie widać w przypadku modeli XC60 i XC90. Oto dane przyspieszenia od 0 do 100 km/h oraz ich zasięg na prądzie w podziale na modele. W nawiasach podane są wartości dla tych samych modeli sprzed modernizacji:

Volvo XC90 T8 Recharge – 310 + 145 KM:  5,4 s (5,8 s)
Volvo XC60 T8 Recharge – 310 + 145 KM:  4,9 s (5,5 s)
Volvo XC60 T6 Recharge – 253 + 145 KM:  5,7 s (5,9 s)
Volvo V90 T8 Recharge – 310 + 145 KM:  4,8 s (5,2 s)
Volvo V90 T6 Recharge – 253 + 145 KM:  5,5 s (5,5 s)
Volvo S90 T8 Recharge – 310 + 145 KM:  4,6 s (5,1 s)
Volvo V60 T8 Recharge – 310 + 145 KM:  4,6 s (4,9 s)
Volvo V60 T6 Recharge – 253 + 145 KM:  5,4 s (5,4 s)
Volvo S60 T8 Recharge – 310 + 145 KM:  4,6 s (4,6 s)
Volvo S60 T6 Recharge – 253 + 145 KM:  5,3 s (5,3 s)

Zasięg w trybie Pure, gdy pojazd korzysta wyłącznie z silnika elektrycznego w przypadku modelu S60 T6 i T8 wzrósł z 56 do 91 km, w modelach V60 T6 i T8 – z 55 do 88 km. W S90 – z 60 do 90 km, w V90 – z 58 do 87 km. W modelach SUV te wartości wzrosły z 53 do 79 km dla modelu XC60 i z 50 do 68 km w przypadku modelu XC90. Emisje CO2 na 1 km mieszczą się w zakresie od 18 do 20 g dla modeli S60, V60, S90 i V90. Model XC60 legitymuje się wartością 24g CO2/km, a model XC90 – 29 CO2/km.

CENY BEZ WIĘKSZYCH ZMIAN
Poniżej podajemy ceny kilku najpopularniejszych modeli hybrydowych gamy Volvo Recharge:

V60 T6 Recharge – od 231 900 zł
XC60 T6 Recharge – od 249 900 zł
S90 T8 Recharge – od 299 900 zł
XC90 T8 Recharge – od 353 900 zł
