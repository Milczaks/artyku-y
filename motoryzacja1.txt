Opinie Moto.pl: Alfa Romeo Tonale Plug-in Hybrid Q4 przypali gumy i spali mało paliwa


Alfa Romeo Tonale to pierwszy zelektryfikowany model i zarazem pierwszy crossover w historii mediolańskiej marki. Choć od tego auta nie powinno się oczekiwać nadzwyczajnych osiągów i upalania gum, wersja Plug-in Hybrid Q4 to potrafi, paląc przy tym niewiele benzyny.

O tym, że na Alfę Romeo Tonale w wersji produkcyjnej warto było poczekać, pisałem na początku maja tego roku, po moim pierwszym spotkaniu z tym samochodem we Włoszech (więcej tutaj). Tonale potrafi zainteresować już samym wyglądem, a od jej detali trudno oderwać wzrok.

Najbardziej charakterystycznymi elementami są przednie matrycowe reflektory, złożone z trzech segmentów nawiązujących do historycznych modeli, trójkątny grill wcinający się głęboko w zderzak oraz efektowny pas świetlny, którym połączono tylne lampy. Crossover budowany we włoskiej fabryce Pomigliano d'Arco, wizualnie nie różni się zbytnio od wersji studyjnej zaprezentowanej w 2019 roku, co jest jego ogromną zaletą.

Pierwsza zelektryfikowana Alfa Romeo
Alfa Romeo Tonale to pierwszy zelektryfikowany model marki. Jako miękka hybryda występuje z 4-cylindrowym silnikiem benzynowym o pojemności 1.5 litra i mocy 130 KM w wersji wyposażenia Super i Sprint lub w odmianie 160-konnej w wersjach Ti i Veloce. Maksymalny moment obrotowy w obu przypadkach wynosi 240 Nm. Silnik podstawowo zespolono z 7-stopniową, dwusprzęgłową automatyczną skrzynią biegów z wbudowanym 48-woltowym silnikiem elektrycznym o mocy 15 kW (20 KM) i momencie obrotowym 55 Nm.

Tonale można w Polsce zamówić również z silnikiem wysokoprężnym 1.6 JTD o mocy 130 KM i 320 Nm, sparowany z automatem TCT. W benzynach 1.5 oraz w dieslu 1.6 napęd kierowany jest na przednią oś. Z czasem do oferty trafi w pełni elektryczna Tonale, a teraz ofertę uzupełnia mocna hybryda plug-in, która otrzymała specjalnie opracowane logo. Firmowy wąż został zastąpiony zakręconym przewodem zwieńczonym wtyczką.

Alfa Romeo Tonale Plug-in Hybrid Q4
Jak sama nazwa wskazuje, Tonale Plug-in Hybrid Q4 jest odmianą wyposażoną w baterię doładowywaną z z sieci energetycznej oraz napęd na cztery koła. Po czym poznać, że patrzymy na hybrydę? Przede wszystkim po klapce na lewym tylnym błotniku, pod którą ukryto złącze do ładowania. Innymi stylistycznymi wyróżnikami są wpasowane po obu stronach tylnego zderzaka, okrągłe końcówki układu wydechowego, wydające przyjemny pomruk.

W kabinie hybrydowej odmiany zmian praktycznie nie ma. W tunelu centralnym, tuż za dźwignią zmiany biegów, zamiast plakietki z włoską flagą jest o jeden przycisk więcej. Napisano na nim e-Save i służy on do do maksymalnego odzyskiwania energii oraz ładowania akumulatorów, tak by przykładowo zachować jak najwięcej prądu na wjazd do strefy "zero" (w Polsce takich stref wciąż nie ma).

Zmiany zaszły w oprogramowaniu 12,3-calowych cyfrowych zegarów, które łatwo można konfigurować i zmieniać wygląd w zależności od ustawionego trybu jazdy. Grafiki zostały rozbudowane, pozwalają na bieżąco obserwować pracę napędu czy śledzić dane dotyczące zasięgu możliwego do pokonania na energii elektrycznej, na benzynie oraz na obu źródłach napędu łącznie. Po podpięciu kabla ładującego, zegary graficznie informują o stanie naładowania baterii.

O nowe funkcje wzbogacony został także system multimedialny. Na wyświetlaczu o przekątnej 10,25", który swoją drogą cechuje się wysoką rozdzielczością i działa bardzo płynnie, można obserwować pracę napędu, analizować statystyki dotyczące jazdy czy zaplanować czas rozpoczęcia ładowania. Opcji jest naprawdę dużo, a całe menu dość mocno rozbudowane i niestety momentami pozbawione logiczności.

Najmocniejsza Alfa Romeo Tonale
Układ napędowy Tonale Plug-in Hybrid składa się z trzech silników – dwóch elektrycznych oraz jednego spalinowego. Łączna moc systemowa tego układu wynosi 280 KM. Przednie koła napędzane są przez 1.3-litrowy, czterocylindrowy, turbodoładowany silnik GSE rozwijający moc 180 KM i 270 Nm. Z przodu znajduje się także jeden z dwóch silników elektrycznych. Jednak nie napędza on kół. Ma moc 33 kW (45 KM) i wspomaga działanie rozrusznika, pokładowej elektroniki, a jeśli trzeba ładuje akumulatory.

Drugi silnik elektryczny umieszczony w okolicy tylnej osi ma moc 90 kW (122 KM) i napędza tylne koła. We współpracy z silnikiem benzynowym tworzy nowy dla Alfy Romeo układ napędu na cztery koła Q4 (E-AWD), oparty o dwa oddzielne silniki. Standardem jest tu 6-biegowa automatyczna przekładnia oraz zarządzanie trybami jazdy przez system Alfa D.N.A. (tryby: Advanced Efficiency, Natural, Dynamic). W ustawieniu "A" pojazd będzie przede wszystkim wykorzystywał energię elektryczną. System hamowania rekuperacyjnego umożliwia odzyskanie energii kinetycznej podczas wszystkich faz zwalniania lub hamowania. Przełączanie się z napędu spalinowego na elektryczny odbywa się praktycznie niezauważalnie. 

Niskie spalanie i wysoki zasięg
Umieszczony pod podłogą 306-woltowy akumulator litowo-jonowy magazynujący energię ma pojemność 15,5 kWh. Zasięg w trybie bezemisynym wynosi do 82 kilometrów w cyklu miejskim i 69 km w cyklu mieszanym. Pokładowa ładowarka 7,4 kW umożliwia naładowanie baterii od zera do pełna w około 2,5 godziny. Zasięg łączny przy pełnym zbiorniku paliwa i naładowanej baterii to około 600 km. Ile kilometrów uda się faktycznie przejechać na samym prądzie? Niestety pierwsze jazdy nie pozwoliły mi tego dokładne sprawdzić. Testowana Tonale przed wyjazdem w trasę miała baterię naładowaną mniej więcej w połowie.

Udało się natomiast poznać średnie spalanie, które na dystansie 95 kilometrów wyniosło 5,1 l/100 km (poniżej zdjęcie na potwierdzenie). Wynik ten jest moim zdaniem całkiem niezły, zważywszy, że trasa testowa wiodła częściowo górskimi drogami pełnymi serpentyn, zachęcającymi do dynamicznej jazdy oraz fragmentem autostrady. Dla porównania, podawane przez Alfę Romeo średnie spalanie wynosi 1,1-1,4 l/100 km w cyklu mieszanym według danych WLTP. Jeśli użytkownik hybrydowej Tonale będzie pokonywał codzienne dystanse przede wszystkim na prądzie, wówczas uda się osiągnąć taki wynik. Średnia emisja CO2 wynosi 26-33 g/km.

Zwinny crossover
Wyjątkowych doznań podczas jazdy hybrydowym Tonale, doświadczyłem przede wszystkim w legendarnym ośrodku testowym Balocco, należącym aktualnie do koncernu Stellantis. To tutaj badane w ekstremalnych warunkach są prototypy i wersje produkcyjne aut tak znamienitych marek, jak Maserati czy Ferrari, których zresztą nie brakowało w sąsiedztwie toru podczas mojej obecności na tym obiekcie.

Układ napędowy zapewnia dynamiczną jazdę, a charakterystyka zawieszenia została dostosowana do parametrów samochodu i zapewnia typową dla Alfy Romeo zwinność. Auto ma środek ciężkości położony o 3 proc. niżej w stosunku do innych Tonale, czuły układ kierowniczy i zawieszenie Dual Stage Valve z elektronicznie sterowaną siłą tłumienia. Regulowana sztywność amortyzatorów umożliwia wybór pomiędzy komfortem a sportowymi właściwościami jezdnymi. Przeskok od płynnej jazdy po nierównych drogach, do dziarskiego zachowania auta na zakrętach, jest wyraźny. Tu można nawet przypalić gumy i całkowicie wyłączyć elektroniczny system stabilizujący tor jazdy (ESC Off). W trybie sportowym, energiczne zmiany kierunku jazdy nie robią na Tonale większego wrażenia. Pewnie bym w to nie uwierzył, gdybym nie wjechał tym wozem na tor i samemu się nie przekonał. 

Zaskakująca dynamika
Alfa Romeo Tonale Plug-in Hybrid Q4 jest dynamicznym samochodem. Potwierdzają to dane na temat osiągów, z których wynika, że przyspieszenie od 0 do 100 km/h trwa 6,2 sekundy. Przy starcie z miejsca reakcja na gaz jest rewelacyjna, auto odbija się czterema kołami od podłoża i ochoczo nabiera prędkości. Czuć, że to hybryda korzystająca z mocy już od samego początku. Dopiero przy dynamicznej jeździe z wyższymi prędkościami, powiązanej z redukcjami biegów, odnosi się wrażenie, że silnikowi nieco brakuje pary, co zwyczajnie wynika z jego niewielkiej pojemności. Jednostka 1.3 GSE moc 180 KM rozwija dopiero przy 5750 obr./min. Do najszybszych mechanizmów nie należy skrzynia biegów. Kiedy zachodzi potrzeba częstych redukcji bądź podbijania biegów, lepiej zakosztować ręcznej obsługi przekładni, używając potężnych, metalowych łopat osadzonych za kierownicą.

W hybrydowym Tonale rozwijana prędkość w trybie czysto elektrycznym, została elektronicznie ograniczona do 135 km/h. Maksymalna szybkość auta wynosi natomiast 206 km/h. O efektywne hamowanie dba wydajny układ hamulcowy z zaciskami Brembo z przodu i z tyłu. Przy przegazówkach bardzo przyjemnie brzmi wydech.

Cena Tonale Plug-in Hybrid
Ile kosztuje Alfa Romeo Tonale z napędem 1.3 T4 280 KM AT6 Plug-in Hybrid? Polski importer opublikował cennik, który otwiera kwota 236 500 zł - tyle trzeba zapłacić za auto w premierowej wersji Edizione Speciale. Kolejna Ti to wydatek 243 500 zł, a topowa Veloce kosztuje 254 500 zł. Ochrona głównych komponentów samochodu wynosi do 5 lat, a gwarancja na akumulatory do 8 lat lub 160 000 km przebiegu.

Alfa Romeo Tonale zasługuje na uwagę - wpada w oko, jest dobrze wykonana i ma bogate wyposażenie. Już przy pierwszym, wiosennym spotkaniu z tym autem przekonałem się, że nie prowadzi się jak typowy crossover, tylko niczym zadziorny hatchback. A w przypadku Tonale Plug-in Hybrid Q4 jest jeszcze lepiej, bo teraz moc nadąża za potencjałem zawieszenia. Sposób w jaki hybryda zachowuje się na drodze, będzie ogromną zaletą dla kierowców, którzy lubią jeździć, a nie jedynie przemieszczać się z punktu A do B. Auto przy tym ma niezłe osiągi, potrafi upalić gumę i jednocześnie zadowolić się niewielkimi ilościami paliwa, pod warunkiem regularnego ładowania akumulatora. 
