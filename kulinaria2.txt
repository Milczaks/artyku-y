DIETA PRZYJAZNA PLANECIE
Jak komponować posiłki?

JAK ZAPRZYJAŹNIĆ SIĘ Z NASZĄ PLANETĄ?
To zależy od Ciebie! My jesteśmy tu, by Ci pomóc, wskazać kierunek, jednak pamiętaj, że przyjaźń to nie jest powierzchowna relacja – wymaga zaangażowania, ale wybacza także potknięcia.

Co możesz zrobić od razu? Zjedz na obiad górę warzyw i owoców! Naprawdę, to na początek wystarczy.

Co możesz zrobić w dłuższej perspektywie? Zmienić swoją dietę na stałe! Dieta przyjazna planecie to sposób żywienia, który wpływa pozytywnie nie tylko na Twoje zdrowie, ale także na środowisko. Jednak nie musisz określać ani nazywać swojego sposobu żywienia, jeśli tego nie chcesz. Nie musisz od pierwszego dnia realizować wszystkich założeń diety. Wystarczy, że zaczniesz, spróbujesz – to już bardzo dużo z Twojej strony i dziękujemy Ci, że chcesz!

Jakie są główne założenia diety przyjaznej planecie? Należą to nich:

– ograniczenie spożycia mięsa,

– wprowadzenie do diety roślinnych źródeł białka,

– zwiększenie ilości warzyw i owoców w diecie – szczególnie sezonowych oraz lokalnych,

– wybór produktów pełnoziarnistych,

– zmniejszenie spożywanych ilości nabiału oraz jajek,

– wybieranie tłuszczów roślinnych – w postaci olejów czy orzechów.

Na początek może oznaczać to dla niektórych żywieniową rewolucję, jednak najważniejsze, to robić wszystko w zgodzie ze sobą i szukać rozwiązań, które będą dobre dla Ziemi i dla nas.

Nie wyobrażasz sobie życia bez mięsa? Nie musisz – możesz je tylko ograniczyć. Jednak warto się zastanowić, dlaczego sięgasz po mięso. Czy decydują o tym walory smakowe, czy łatwość przygotowania, a może po prostu przywiązanie do pewnych smaków lub tradycji? Obojętnie, w której grupie jesteś – czas spróbować czegoś nowego!

Lubisz podróże? To może zacznij od przyrządzania roślinnych dań inspirowanych kuchniami świata? Sama kuchnia polska pełna jest przepisów z mnóstwem warzyw i owoców, które na pewno lubisz i znasz! Może tak będzie Ci prościej zacząć – zamiast gołąbków z mięsem przygotuj je z kaszą gryczaną, zamiast schabowego na obiad sięgnij po boczniaki w panierce. Uwierz nam, dieta przyjazna planecie jest prostsza, niż Ci się wydaje!

Coraz więcej osób szuka nowych smaków, dlatego rynek produktów roślinnych jest naprawdę bardzo różnorodny i każdy znajdzie coś dla siebie! Roślinne parówki, smalczyk, wędliny, roślinne mielone, klopsy, gołąbki – czego dusza zapragnie! Odwiedź Wegestrefę Lidla oraz Ryneczek Lidla i zacznij próbować!

Oczywiście może się okazać, że to nie Twoje smaki, i zrozumiemy to. Jednak tutaj nie kończy się Twoja przygoda z roślinnymi produktami. Warzywa strączkowe, czyli między innymi groch, fasola, soczewica, ciecierzyca czy bób, to prawdziwy superfood – warto więc po nie sięgać całą rodziną! Dlatego czasem możesz postarać się przygotować z nich pełnowartościowy posiłek, a nie traktować ich tylko jako dodatku.

JAK WYGLĄDA OBIAD PRZYJAZNY PLANECIE?

Posiłek powinien składać się mniej więcej w połowie z warzyw i owoców, a w drugiej połowie (tu pokazanej zgodnie z rozkładem kalorii): z produktów pełnoziarnistych, roślinnych źródeł białka, nienasyconych tłuszczów roślinnych i opcjonalnie z małej ilości białka pochodzenia zwierzęcego [1].

 

Po pierwsze – warzywa i owoce.
To przecież aż połowa Twojego talerza! Możesz je podać naprawdę na milion sposobów. Pieczone, gotowane, grillowane, zmiksowane, w formie pasty, makaronu, kotletów. Na słodko, kwaśno, ostro. Jak lubisz i jak chcesz. To nie musi być sałatka czy kalafior z bułką tartą (ale oczywiście może) – warzywa i owoce mają ogromny potencjał, wypróbuj przepisy Kuchni Lidla i skosztuj sam!


 

Po drugie – produkty pełnoziarniste.
To prawdziwe bogactwo rozmaitych smaków i zastosowań! Makarony, kasze – gryczana, jaglana, jęczmienna. Komosa ryżowa, amarantus, płatki – owsiane, jaglane, orkiszowe, otręby. Pieczywo razowe, graham. Codziennie możesz sięgać po coś innego i znaleźć wśród tych produktów coś, co Ci smakuje!
 

Po trzecie – nabiał.
Tak, nie musisz z niego zupełnie rezygnować, po prostu sięgaj po niego rzadziej lub w mniejszych ilościach. Możesz na śniadanie zjeść owsiankę na mleku roślinnym, a na drugie śniadanie wybrać kanapkę z żółtym serem.

 

Po czwarte – białko pochodzenia zwierzęcego.
Nadal możesz spożywać mięso, ryby czy jaja. Pamiętaj tylko, by były to mniejsze ilości i by same produkty były dobrej jakości. Jeśli w każdym Twoim posiłku pojawia się mięso – na początek spróbuj zastąpić je warzywami i owocami choć raz dziennie, z czasem możesz wybrać kilka dni w tygodniu, kiedy będziesz sięgać po obiad przygotowany z produktów roślinnych.

 

Po piąte – białko pochodzenia roślinnego!
I tutaj wkraczamy w sferę dla niektórych znaną i lubianą, a dla innych całkowicie nieznaną. To miejsce na talerzu w zdecydowanej większości powinny zajmować rośliny strączkowe, o których wspominaliśmy już wcześniej. To nie tylko bogactwo wartości odżywczych czy witamin, ale także smaku! Jeśli się boisz, że nie najesz się posiłkiem skomponowanym z samych warzyw i owoców – zdecydowanie warto zwiększyć ilość warzyw strączkowych na talerzu. Ciecierzyca to podstawa pasty uwielbianej przez wielu, czyli hummusu, ale to tylko jedno z jej zastosowań. Soczewica to wspaniała baza kotletów, zup czy sosów.

 

Po szóste – tłuszcze nienasycone.
Tłuszcze są niezbędne w naszej diecie, dlatego nie warto ich unikać. Najważniejszy jest jednak wybór odpowiednich. Zdecydowanie lepiej sięgać po tłuszcze nasycone, czyli w znacznej części te roślinne. Nie wystrzegaj się tłuszczów, pamiętaj tylko, by sięgać po te dobre!

 

PODSUMOWUJĄC
Dieta przyjazna planecie może w każdym zakątku świata, czy nawet w każdym domu, wyglądać trochę inaczej. To naturalne. Komponowanie posiłków przyjaznych planecie może na początku wydać Ci się bardziej skomplikowane niż Twój codzienny sposób żywienia – jednak nie zrażaj się i próbuj!

Każdy krok w kierunku zjadania większej ilości warzyw i owoców to najlepszy krok, jaki możesz zrobić, i za każdy z nich, razem z naszą planetą Ziemia, jesteśmy Ci wdzięczni!

 
