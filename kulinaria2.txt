Jak przygotować potrawy na Wigilię?
Okres przed Świętami Bożego Narodzenia to czas szczególnie wytężonej pracy, dla tych którzy zajmują się w naszych domach ich przygotowaniem. Poniżej kilka krótkich porad na co zwrócić szczególną uwagę podczas zakupów i przygotowywania dań wigilijnych, aby czas pracy minął spokojnie, a potrawy spełniły nasze oczekiwania.
Robimy zaopatrzenie

Najpierw trzeba dokonać zakupów. Dlatego warto sporządzić sobie wykaz planowanych potraw, wraz ze spisem niezbędnych produktów potrzebnych do ich wykonania. Pozwoli to zaoszczędzić czas i niepotrzebnych nerwów w czasie zakupów. W sklepach duży ruch, mnóstwo klientów, a przecież w czasie zakupów warto zachować zimną krew i nie dać się oszukać, o co w takich warunkach nietrudno.

Potrawy wigilijne
W zależności od regionu, w naszym kraju w czasie kolacji wigilijnej spożywamy różne potrawy. Tradycyjne, często podawane potrawy to barszcz czerwony z uszkami, karp, śledzie oraz kompot z suszonych owoców.

W celu otrzymania wyrazistego barszczu w dobrym smaku i intensywnym kolorze, każdy kilogram buraczków równej wielkości należy gotować w 2 litrach osolonej wody, bez przykrycia w niezmiennej temperaturze. Barszcz lepiej się wyklaruje, jeżeli na chwilę umieści się w nim plaster surowej cebuli.

Uszka do barszczu należy gotować w osolonej wodzie. Do około 3 litrów wody wrzucić 20 uszek, a do gotowania warto użyć wysokiego garnka, wtedy po ich wrzuceniu woda nie przestanie się gotować, a uszka nie będą się sklejać. Po ugotowaniu uszka przełożyć na talerz do wyschnięcia.

Przygotowanie i oczyszczenie karpia należy do niezbyt lubianych czynności. W dokładnym oczyszczeniu wnętrza ryby pomoże użycie łyżki. Po umyciu można przystąpić do jej pocięcia na dzwonki o szerokości około 3 cm. Dodatkowo, w celu usunięcia bagiennego zapachu rybę można zamoczyć na kilka godzin w mleku.

Dodanie do panierki rozmarynu lub tymianku poprawi smak karpia i spowoduje, że będzie łatwiejszy do strawienia przez organizm.

Śledzie przed przyrządzeniem trzeba moczyć w wodzie. Śledzie w oleju moczy się do 20 minut.

Na godzinę trzeba zamoczyć śledzie z beczki, po czym po zmianie wody na świeżą pozostawić je na kolejną godzinę. Również śledzie po zamoczeniu w mleku utracą zapach ryb.

Na kompot z suszonych owoców należy użyć owoców dobrej jakości. Nie mogą być zgniłe i zapleśniałe. Do przygotowania kompotu można użyć np. suszonych jabłek, gruszek, śliwek, moreli, rodzynek oraz dodatków np. cynamonu czy cukru waniliowego.



