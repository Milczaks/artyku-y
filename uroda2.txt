Trwają zapisy do XXIII edycji Turnieju "Z Podwórka na Stadion o Puchar Tymbarku"

W listopadzie ruszyły zapisy do kolejnej, XXIII edycji Turnieju „Z Podwórka na Stadion o Puchar Tymbarku”. Rozgrywki odbędą się wiosną, a wielki finał młodzi piłkarze i piłkarki rozegrają w czerwcu przed meczem reprezentacji Polski na stadionie PGE Narodowym. Zespoły dziewcząt i chłopców w trzech kategoriach wiekowych: do 8, 10 i 12 lat zapisywać można do 31 stycznia.

Wraca wielkie święto dziecięcej piłki! W nadchodzącej edycji Turnieju „Z Podwórka na Stadion o Puchar Tymbarku” adepci futbolu wszystkie mecze rozegrają wiosną. Uczestnicy wielkiego finału zaprezentują swoje piłkarskie umiejętności przed czerwcowym spotkaniem towarzyskim reprezentacji Polski, a nie jak w poprzednich latach przed finałem Pucharu Polski.

– Od 16 lat będąc głównym sponsorem Turnieju "Z Podwórka na Stadion o Puchar Tymbarku", rozwijamy ten projekt wspólnie z PZPN. Wielki Finał już dziś jest wyjątkowy, dzięki rozgrywaniu go na stadionie PGE Narodowym, a będzie jeszcze większym wydarzeniem i piłkarskim świętem, bo mecze finałowe Turnieju poprzedzać będą mecz Reprezentacji Polski. To z jednej strony spełnienie dziecięcych marzeń, a z drugiej motywacja na przyszłość i symbol, że udział w takim Turnieju, może być początkiem drogi z podwórka do reprezentacji Polski, co pokazują historie wielu obecnych reprezentantów Polski. Mamy nadzieję, że nowa formuła finału i przeniesienie rozgrywek na wiosnę, sprawią, że udział w Turnieju będzie jeszcze większą przyjemnością dla uczestników – powiedział Krzysztof Pawiński, CEO Grupy Maspex, do której należy marka Tymbark.

Zawody rozpoczną się eliminacjami na szczeblu gminnym i powiatowym (od 1 marca do 30 kwietnia 2023 r.), a zwycięzcy awansują do rundy wojewódzkiej (od 1 do 31 maja 2023). Najlepsze 16 drużyn w kraju, po jednej z każdego regionu - w kategorii U-10 i U-12 wśród chłopców i dziewcząt, wystąpi w finale ogólnopolskim w Warszawie. Mecz o pierwsze miejsce odbędzie się w czerwcu na stadionie PGE Narodowym.

– "Z Podwórka na Stadion o Puchar Tymbarku" to dla dzieci znakomita okazja do przeżywania sportowej rywalizacji z uśmiechem na ustach. Tworzymy zdrowe środowisko, w którym bez obaw można rozwijać piłkarską pasję. Wymiar wychowawczy jest dla nas kluczowy, ale jesteśmy jednocześnie niezwykle dumni, że tak wielu wielkich piłkarzy i piłkarek zbierało w przeszłości doświadczenie w ramach naszych rozgrywek. Zmiany, które staramy się sukcesywnie wprowadzać w formule Turnieju, opracowujemy z myślą o korzyściach dla dzieci. Niewątpliwie korekta harmonogramu i przesunięcie rozgrywek na wiosnę jest taką zmianą. Dzięki temu finał rozgrywany na płycie stadionu PGE Narodowego, tuż przed meczem reprezentacji Polski, będzie dla uczestników niezapomnianym, wielkim przeżyciem – dodaje Cezary Kulesza, Prezes Polskiego Związku Piłki Nożnej.

W tym roku do rywalizacji w Turnieju "Z Podwórka na Stadion o Puchar Tymbarku" mogą przystąpić wyłącznie drużyny szkolne, dziewcząt i chłopców, w trzech kategoriach wiekowych: do 8, 10 i 12 lat. Zapisy trwają do 31 stycznia 2023 r. na stronie internetowej: www.zpodworkanastadion.pl, na której dostępny będzie także szczegółowy harmonogram rozgrywek. Pierwszy etap rywalizacji najmłodsi piłkarze i piłkarki rozpoczną w marcu 2023 r. Za udział każdej drużyny w rozgrywkach trener otrzyma piłkarski upominek.

Formuła turnieju i wysoki poziom sportowy sprawiają, że dotychczas zagrało w nim już ponad 100 reprezentantów Polski różnych kategorii wiekowych. Swoją przygodę z futbolem w ramach rozgrywek zaczynali m.in. Paulina Dudek (obecnie Paris Saint-Germain), Ewa Pajor (VfL Wolfsburg), Arkadiusz Milik (Juventus), Piotr Zieliński (SSC Napoli), Bartosz Bereszyński (UC Sampdoria), Jakub Moder (Brighton & Hove) czy Kacper Kozłowski (Vitesse). Ważną rolą Turnieju jest promocja piłki nożnej wśród dziewczynek, które stanowią około 30 proc. uczestników.
