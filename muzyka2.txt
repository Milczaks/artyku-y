Mistrzostwa świata w muzyce. Wspominamy mundialowe hymny i piosenki


Kolejne mistrzostwa świata w piłce nożnej to idealna okazja, aby przypomnieć niektóre hymny oraz związane z mundialami piosenki. Które utwory towarzyszyły nam na poprzednich turniejach?

Mistrzostwa świata nie istnieją bez muzyki
Piłkarskie turnieje to oczywiście gratka dla fanów tego sportu oraz ogromne emocje. Czy to jednak mistrzostwa świata, czy mistrzostwa Europy, nigdy nie może zabraknąć odpowiedniej oprawy muzycznej. Oficjalne hymny FIFA pojawiły się na turnieju we Włoszech, który odbył się w 1990 roku, jednak zarówno państwa, jak i nadawcy, już od lat 60. tworzyli hymny na własną rękę. Pierwsza taka sytuacja miała miejsce w 1962 roku, gdy mistrzostwa świata organizowało Chile. Cofnijmy się zatem i przypomnijmy sobie niektóre z oficjalnych hymnów FIFA oraz piosenki, które powstały na potrzeby danego turnieju lub są z nim nierozerwalnie połączone.

Los Ramblers – El Rock del Mundial

Mistrzostwa Świata w 1974 roku – Republika Federalna Niemiec
Być może jest to już nieco zakurzona karta historii, jednak mundial w RFN miał ogromne znaczenie dla Polaków. Przede wszystkim nasza reprezentacja zajęła na turnieju trzecie miejsce. Najwięcej bramek na tych mistrzostwach zdobył Grzegorz Lato, a jedną z oficjalnych piosenek był utwór Futbol, który skomponowali Jonasz Kofta oraz Leszek Bogdanowicz. Piosenkę zaśpiewała Maryla Rodowicz.

Zobacz także

Maryla Rodowicz – Futbol

Mistrzostwa Świata w 1998 roku – Francja
Mundial we Francji był turniejem, który przyniósł nam dwa fenomenalne, zapadające w pamięć utwory. Pierwszym z nich był oficjalny hymn turnieju La Copa de la Vida (The Cup of Life), który wykonał Ricky Martin. Piosenka absolutnie ikoniczna i legendarna, nie tylko jeśli chodzi o fanów piłki nożnej, ale również i zwykłych słuchaczy. Martin podbił nią listy przebojów w ponad sześćdziesięciu krajach.

Ricky Martin – La Copa de la Vida (The Cup of Life)

Dziś równie ikonicznym utworem jest (w mojej opinii druga najlepsza mundialowa piosenka z historii) kompozycja brytyjskiego trio Dario G – Carnaval de Paris. W całości instrumentalny kawałek i charakterystyczne, szkockie dudy są dla wielu fanów piłki nożnej kolebką wspomnień. Jak głosi jeden z komentarzy pod utworem, ta piosenka już na zawsze powinna być hymnem mistrzostw świata.

Dario G – Carnaval de Paris

Mistrzostwa Świata w 2006 roku – Niemcy
Niemiecki mundial przyniósł nam oficjalny hymn turnieju w wykonaniu Il Divo, jednak skupimy się na piosence, która ukazała się na dobre osiem miesięcy przed mundialem i nie była z nim powiązana. Mowa o utworze francuskiego DJ-a Boba Sinclaira i wokalisty Gary’ego Pine’a – Love Generation. Słynny teledysk, gdzie główny bohater wyrusza na rowerową wyprawę, zna każdy, kto w latach 2005-2007 oglądał Vivę. Jeszcze przed samym mundialem, a dokładnie podczas losowania grup, ukazała się specjalna wersja teledysku, gdzie możemy zaobserwować maskotkę tamtych mistrzostw – Goleo.

Bob Sinclair – Love Generation feat. Gary Pine

Mistrzostwa świata w Niemczech kojarzą się również z polskim mundialowym akcentem. To właśnie z okazji tego turnieju Michał Milowicz zaśpiewał słynne „ole, ole, piłka w grze, Polska, Polska wygra mecz”. Jeśli wtedy patrzyliśmy na ten utwór z lekkim zażenowaniem, tak po latach chyba mamy jednak do niego nieco więcej sympatii i sentymentu. Wpada w ucho, a dodatkowym smaczkiem jest fakt, że teledysk wyreżyserował Człowiek Warga, czyli Z Dupy.

Michał Milowicz – Polska ole, ole

Mistrzostwa Świata w 2010 roku – Republika Południowej Afryki
Nie mogło oczywiście zabraknąć mundialu w RPA, który był wręcz najgorętszym okresem, jeśli chodzi o turniejowe hity. Nie przedłużając, zaczynamy od największego hitu, jakim niewątpliwie był i nadal jest hymn tamtych mistrzostw – Waka Waka (This Time For Africa). Śpiewany przez Shakirę i południowoafrykański zespół Freshlyground utwór mocno czerpał z twórczości kameruńskiego zespołu Golden Sounds, który w 1986 roku wydał piosenkę Zamina mina (Zangaléwa). Waka Waka (This Time For Africa) wspięła się na wiele list przebojów i w wielu krajach uzyskała statusy wielokrotnych platyn, a nawet diamentów.

Shakira – Waka Waka (This Time For Africa) feat. Freshlyground

Mundial w RPA to również wielki powrót duńskiego perkusyjnego duetu Safri Duo, który na początku XXI wieku święcił triumfy dzięki utworowi Played-A-Live (The Bongo Song). Jeśli kojarzycie reklamę Big Milka, to z pewnością słyszeliście ten kawałek. Duet połączył siły z południowoafrykańską piosenkarką Velile Mchunu i tak powstał utwór Helele, który był wykorzystywany między innymi przez niemiecką RTL. Piosenka zyskała niemałą popularność również i w Polsce.

Velile & Safri Duo – Helele

Swoją cegiełkę do mundialu dołożyli także Akon i Keri Hilson, których utwór Oh Africa znalazł się na oficjalnej, muzycznej składance tego turnieju. Piosenka sama w sobie była charytatywnym singlem, dzięki któremu zbierano pieniądze na fundację Konfidence, pomagającą dzieciom w Afryce. W teledysku do utworu wystąpiło grono piłkarzy, wśród których znaleźli się między innymi Thierry Henry, Fernando Torres, Frank Lampard czy Ricardo Kaka.

Akon – Oh Africa feat. Keri Hilson

Powoli opuszczamy RPA i ten turniej żegnamy drugim największym hitem tych mistrzostw, który moim zdaniem jest najlepszą mundialową piosenką w historii. Mowa tu o utworze Wavin’ Flag somalijsko-kanadyjskiego artysty K’Naana. Kompozycja początkowo nie została stworzona z myślą o turnieju, jednak stała się hitem, kiedy Coca-Cola wybrała ją jako jeden z hymnów promujących mundial z 2010 roku. Absolutna legenda.

K’naan – Wavin’ Flag (Coca-Cola Celebration Mix)

Mistrzostwa Świata w 2014 roku – Brazylia
Brazylijski turniej przyniósł małą powtórkę z poprzedniego mundialu, gdyż jedną z piosenek ponownie nagrała Shakira. La La La znalazło się na wydanej w 2014 roku składance, a w utworze wystąpił również brazylijski muzyk Carlinhos Brown.

Shakira – La La La ft. Carlinhos Brown

Mundial w Brazylii przyniósł także kolejny utwór, który przetrwał próbę czasu i był wykorzystywany również na turnieju w Rosji. Mowa tu o piosence Magic In The Air, wykonanej przez iworyjską grupę Magic System i marokańskiego wokalistę Chawkiego. Kawałek najmocniej towarzyszył nam podczas przygotowań do mistrzostw, jednak był także idealnym hitem lata.

Magic System – Magic In The Air feat. Chawki