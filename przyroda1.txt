Jak powstały góry? To nie tylko kwestia geologii, ale również biologii – uważają uczeni


Naukowcy z Uniwersytetu w Aberdeen wiedzą, jak powstały góry na Ziemi. Ich zdaniem kluczową rolę w tym procesie odegrał plankton, czyli drobne organizmy morskie.
Kochamy góry. Wiele osób nie wyobraża sobie wakacji bez zdobycia choćby jednego szczytu ze swojej listy. Przemierzając kolejne szlaki, raczej zachwycamy się malowniczymi widokami, a nie myślimy o tym, jak powstały pierwsze góry na Ziemi.
Być może pamiętamy ze szkoły, że według naukowców formowanie się gór jest powiązane głównie z ruchami płyt tektonicznych. Badacze z Uniwersytetu w Aberdeen przekonują jednak, że mogło być inaczej. W ich teorii kluczową rolę odgrywają składniki odżywcze w oceanach, będące następstwem ogromnego rozkwitu planktonu. Wszystko to działo się 2 miliardy lat temu.

Jak powstały pierwsze góry?
Z badań wynika, że obumarły plankton osiadał na dnie oceanu, nawilżając tym samym pękające skały. Dzięki poślizgowi płyty mogły układać się na sobie i tworzyć formacje, jakie dziś nazywamy górami. W badanym okresie plankton miał przeżyć ogromny rozkwit, dosłownie i w przenośni. Naukowcy porównują go do eksplozji. Dopiero teraz okazało się, że im więcej w wodzie było mikroskopijnych organizmów, tym lepsze były warunki do powstawania pierwszych gór.

– Góry są istotną częścią krajobrazu. Jednak duże łańcuchy górskie powstały dopiero w połowie historii Ziemi, około dwóch miliardów lat temu – komentuje profesor John Parnell z University's School of Geosciences, główny autor badań. W przeszłości na Ziemi powstawały m.in. supergóry długie jak z Polski do Wietnamu.
Śladem tworzenia się dawnych gór jest grafit
Jak dodaje prof. Parnell, zapis geologiczny okresu powstawania gór zawiera dowody na obfitość materii organicznej w oceanach, która po śmierci zachowała się jako grafit. Minerał ten ma znaleźć szerokie zastosowanie w przyszłej zielonej technologii. Specjaliści chcą wykorzystywać go między innymi do produkcji ogniw paliwowych i akumulatorów litowo-jonowych.
– Ciekawe, że to wydarzenie sprzed dwóch miliardów lat, które było odpowiedzialne za ukształtowanie naszego naturalnego świata, ma teraz potencjał, aby odegrać kluczową rolę w jego zachowaniu dla przyszłych pokoleń – mówi dr Connor Brolly z Uniwersytetu w Glasgow, współautor badań.
Naukowcy podkreślają, że kluczem do powstania pierwszych gór było życie. Ziemia i jej biosfera są ze sobą ściśle powiązane w sposób, którego wcześniej nie rozumiano. Wiadomo już zatem, jak powstały góry, a skąd na Ziemi wziął się tlen? Naukowcy również to ustalili.

Najwyższe góry na świecie
Najwyższą górą na świecie jest ośmiotysięcznik Mount Everest, nazywany też Czomolungmą. Oficjalnie jej wysokość to 8848 m n.p.m., choć pomiary Chińczyków wskazują na 8844 m n.p.m., a Amerykanów 8850 m n.p.m. Mount Everest został po raz pierwszy zdobyty 29 maja 1953 r. przez Edmunda Hillary’ego i Tenzinga Norgaya.

Kolejne miejsca na wysokościowym podium zajmują kolejno K2 (8611 m n.p.m.) i Kanczendzonga (8586 m n.p.m.). Wszystkie z dziesięciu najwyższych gór świata, poza K2 i Nanga Parbat są położone w Nepalu.

Najwyższe szczyty poszczególnych kontynentów tworzą razem Koronę Ziemi. Są to:

Azja: Mount Everest (8848 m n.p.m.),
Ameryka Południowa: Aconcagua (6961 m n.p.m.),
Ameryka Północna: Denali (McKinley) (6195 m n.p.m.),
Afryka: Kilimandżaro (5895 m n.p.m.),
Antarktyda: Masyw Vinsona (4892 m n.p.m.).
Na przestrzeni lat w przypadku Australii i Europy pojawiły się nieścisłości. Według Reinholda Messnera, Dicka Bassa i środowiska wspinaczkowego najwyższym szczytem Europy jest Elbrus (5642 m n.p.m.). Jednak niektórzy naukowcy wskazują na Mont Blanc (4810 m n.p.m.). Biorąc pod uwagę samą Australię, Bass uznał za najwyższy szczyt Górę Kościuszki (2230 m n.p.m.). Natomiast Meissner dołączając Oceanię uznał, że tytuł należy się Puncak Jaya (4884 m n.p.m.).

Jak powstały góry w Polsce?
Polskie góry powstały, podobnie jak większość gór na świecie, wskutek ruchów górotwórczych. Najstarsze w Polsce są Góry Świętokrzyskie. Zostały wypiętrzone w okresie kambru, 500 mln lat temu. Równie stare są Sudety. Oba te pasma powstały podczas tzw. orogenezy hercyńskiej.
Karpaty są młodsze. Powstały wskutek tzw. orogenezy alpejskiej w trzeciorzędzie. Ostatecznie Tatry – najwyższe pasmo Karpat – wypiętrzyły się 10–15 mln lat temu.

Góry mogą powstać także wskutek aktywności wulkanicznej. W Polsce przykładem takich gór są wzniesienia Pogórza Kaczawskiego w Sudetach.

Źródło: Communications Earth & Environment.
