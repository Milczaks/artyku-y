KLASYCZNE POTRAWY Z WINEM
Istnieją dania, które swój wyjątkowy smak i aromat uwalniają w wyniku połączenia z winem. Sprawdź, jakie potrawy znalazły się na tej liście.
Istnieją na świecie potrawy, których wyjątkowy smak uwalniany jest poprzez dodanie do nich wina. Odpowiedni rodzaj tego trunku wydobywa z dania najgłębsze aromaty, sprawiając, że staje się ono prawdziwym kulinarnym mistrzostwem.

Patrząc na kulinarną mapę świata, w takich połączeniach zdecydowanie prym wiedzie kuchnia francuska. To tam znajdziemy wiele dań, których jednym z ważniejszych składników jest wino. Jakie potrawy warto zatem wymienić?

RISOTTO
Jednym z najbardziej „winnych” dań jest bez wątpienia risotto, czyli popularna potrawa kuchni włoskiej. Ten delikatny ryż gotowany w winie i bulionie to doskonały pomysł nie tylko na pyszny, rodzinny obiad. Biały, wytrawny trunek idealnie komponuje się z delikatnym ryżem, sprawiając, że całe danie staje się zdecydowanie bardziej wyraziste w smaku. I choć wino nie jest tu obowiązkowym składnikiem, zdecydowanie warto wziąć je pod uwagę. W jaki sposób dodawać wino do risotto? Podsmażoną cebulę wraz ze specjalnym gatunkiem ryżu zalewamy białym wytrawnym winem i czekamy, aż alkohol wyparuje. Następnie stopniowo dodajemy bulion i gotujemy tak długo, aż całkowicie zostanie wchłonięty przez ryż. Risotto można przygotować na wiele sposobów – w Kuchni Lidla znajdziecie kilka wersji tego przepisu, rozpoczynając od bardziej klasycznego z pieczarkami, poprzez risotto z krewetkami i szafranem, risotto ze szpinakiem i smażoną rybą, aż po bardziej złożone kompozycje, takie jak: risotto z indykiem, dynią i serkiem mascarpone, a nawet risotto z dynią. Propozycji jest wiele, a w naszej kuchni zdecydowanie każdy znajdzie coś dla siebie!

COQ AU VIN
Coq au vin, czyli kurczak duszony w winie, to klasyczna potrawa wywodząca się z kuchni francuskiej. Jest ona zdecydowanym zaprzeczeniem reguły, która nakazuje, aby do białego mięsa dodawać wyłącznie białe wino. Składnikiem tego dania jest bowiem wino czerwone – lekkie i wytrawne. Oznacza to, że mięso zostanie zabarwione na winny kolor, czego obecnie zdecydowanie się unika. Dawniej nie miało to jednak żadnego znaczenia, ponieważ pierwotnie sos do tego dania doprawiany był krwią koguta, która barwiła mięso na czerwono. I choć aktualnie nie stosuje się już takiego zabiegu, w przepisie nadal pozostało czerwone wino, w którym gotuje się mięso kurczaka. Dzięki temu potrawa nabiera wyjątkowego smaku i aromatu.

BEEF BOURGUIGNON
Beef Bourguignon to wołowina po burgundzku. Obsmażone delikatnie na maśle i pieczone w zalewie z dodatkiem czerwonego wytrawnego wina mięso staje się delikatne, soczyste i niezwykle aromatyczne. I choć jego przygotowanie wydaje się czasochłonne, to efekt końcowy przerasta wszelkie oczekiwania. Beef Bourguignon można zjeść z dodatkiem pieczywa, pieczonymi ziemniakami, a w ostateczności także z dobrym makaronem. Jednak zdecydowanie najlepiej spożywać je jako samodzielne danie, dzięki czemu w pełni odkryjemy jego wyjątkowy smak.

MULE W BIAŁYM WINIE
Można podawać je na wiele sposobów – w sosie prowansalskim, z curry, w mleku kokosowym, z francuskimi serami lub w białym winie. Ten ostatni to doskonały pomysł np. na romantyczną kolację, którą z łatwością przygotujecie w swojej kuchni. Nie jest to czasochłonne danie, bo na jego przygotowanie potrzebujecie zaledwie 15 minut. Warto jednak dokładnie pilnować czasu gotowania, aby mule nie stały się twarde i suche. Do potrawy najlepiej dodać białe wino półwytrawne, ewentualnie półsłodkie. Szukacie inspiracji? Zajrzyjcie do naszej zakładki z przepisami, w której znajdziecie pomysł na małże z czosnkiem i białym winem oraz spaghetti z mulami.

ZUPA CEBULOWA
Klasyczna zupa cebulowa przygotowywana jest na bazie białego wina wytrawnego. Jak sama nazwa wskazuje, główną rolę odgrywa w niej cebula. Ale wyjątkowego smaku nabiera dzięki delikatnemu podsmażaniu, a następnie deglasowaniu z użyciem właśnie tego trunku. Co to oznacza? Że wykorzystujemy wszystkie smaki i aromaty, które pozostały na patelni po wcześniejszym smażeniu. Jeśli jeszcze nie wypróbowaliście przepisu na zupę cebulową, koniecznie sprawdźcie ten.

Potrawy z dodatkiem wina to dania, które nie tylko zawierają ten trunek, ale również takie, które doprawiane są za pomocą „winnego” sosu. To doskonały dodatek, który pozwala wyostrzyć i pogłębić smak potrawy, nadając jej wyjątkowy charakter. Wśród tego typu sosów wyróżnić można m.in. sos holenderski i sos marsala.
