Czym różni się „najlepiej spożyć przed” i „należy spożyć do”?Stojąc przed półką w markecie i wybierając produkty pierwszym, na co powinniśmy zwrócić uwagę jest data ważności. Wybierzemy oczywiście produkt o dłuższym terminie. Warto jednak wiedzieć, że spotykane na opakowaniach „należy spożyć do” oraz „najlepiej spożyć przed” wcale nie oznaczają tego samego. 

„Należy spożyć do…”
„Należy spożyć do…” czyli inaczej termin przydatności do spożycia. Takie wyrażenie używane jest w stosunku do produktów, które łatwo się psują. Spożywanie ich po upływie daty oznaczonej na opakowaniu może być groźne dla zdrowia! Określenie to można często znaleźć na takich produktach jak:

świeże ryby i mięso,
produkty garmażeryjne,
niepasteryzowane soki,
mleko i nabiał.
Trzeba też pamiętać, że umieszczona na opakowaniu data odnosi się TYLKO do sytuacji, kiedy dany produkt był przechowywany zgodnie z zaleceniami producenta (czyli np. w lodówce). W innym wypadku może być on nieprzydatny do spożycia znacznie wcześniej niż wskazywałaby to data na opakowaniu.

„Najlepiej spożyć przed…”
„Najlepiej spożyć przed” lub „najlepiej spożyć przed końcem” jest to data minimalnej trwałości. Po jej upływie prawidłowo przechowywany produkt może stracić pewne walory (kolor, smak, zapach). Jednak jego spożycie po tej dacie nie odbije się niekorzystnie na naszym zdrowiu.

Produkty „bezterminowe”
Producenci nie mają obowiązku oznaczania daty minimalnej trwałości świeżych warzyw i owoców, soli kuchennej, cukru w stanie stałym, octu, pieczywa, produktów cukierniczych, napojów o wartości alkoholu większej lub równej 10% objętości. Co więcej Unia Europejska chce by część produktów (takich jak miód, ryż, makaron, kawa i inne) nie posiadała w ogóle terminu ważności w postaci konkretnej daty. Wtedy to na konsumencie będzie spoczywała odpowiedzialność za sprawdzenie, czy dany produkt może być spożyty.
Jest to o tyle ważne, że niektóre produkty nie tracą wartości po upływie terminu oznaczonego na opakowaniu. Oznacza to, że śmiało możemy otworzyć opakowanie „przeterminowanego” makaronu czy ryżu i wykorzystać go w kuchni.

Co wpływa na termin przydatności do spożycia?
Uważa się, że na to jak długo dany produkt będzie nadawał się do spożycia wpływ ma kilka czynników. Po pierwsze prawidłowe przechowywanie. Po drugie opakowanie – ryż przechowywany w plastikowej torebce będzie dłużej zdatny do użytku niż ten sam ryż przechowywany w papierze. Dużą rolę odgrywa tu także użyta substancja konserwująca jak dodatek soli (np. w kiszonych ogórkach) lub cukru (w dżemach).
