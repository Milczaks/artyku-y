NIE MARNUJĘ JEDZENIA
Jak planować zakupy i posiłki?


ZERO WASTE
O zero waste w ostatnim czasie słyszymy bardzo dużo. Jednak czy to naprawdę coś nowego i zaskakującego? W kuchni naszych dziadków czy rodziców, zero waste, czyli po prostu niemarnowanie żywności, to coś zupełnie naturalnego. Gdzieś, na którymś etapie trochę o tym zapomnieliśmy, więc teraz musimy w sobie te nawyki odbudować.

Na początek warto zdać sobie sprawę, że niemarnowanie jedzenia to temat dużo szerszy niż samo niewyrzucanie go do śmieci. Musimy sobie uświadomić, że produkcja żywności pochłania wodę, prąd czy gaz. Każdy posiłek to ogromna masa produktów pośrednich, które musiały być wcześniej wytworzone, dostarczone, użyte oraz przetworzone [1]. Dlatego niemarnowanie żywności to jedno z podstawowych założeń diety przyjaznej planecie.

Produkty, które wyrzucamy najczęściej, to te z krótszym terminem przydatności – takie, jak pieczywo, warzywa, owoce, jogurty czy wędliny. Dlatego bardzo ważne jest, abyś na bieżąco kontrolował daty ich przydatności do spożycia. Produkty nie zdążą się zepsuć, a Ty na pewno zjesz je z większą ochotą, kiedy będą świeże.

Według WWF Polska co roku w naszym kraju marnuje się 5 mln ton żywności, a 60% to żywność z naszych domów [2]. A naprawdę nie potrzeba wiele wysiłku, by te liczby zaczęły się zmieniać.

Warto na początek się zastanowić, co takiego robimy źle. Czy kupujemy za dużo, czy źle przechowujemy, a może nie mamy pomysłu na to, co przygotować. Obojętnie, co jest Twoją piętą Achillesa, w tym artykule znajdziesz rozwiązanie!

JAK PLANOWAĆ ZAKUPY I POSIŁKI?
Warto zacząć od tego, żeby na zakupy nie chodzić głodnym i samą listę zakupów też warto rozpisywać z pełnym brzuchem.

Zaplanuj posiłki i zakupy na przykład na 3 dni. W lodówce wypchanej po brzegi produkty psują się szybciej. Resztki z obiadu przechowuj w szczelnie zamkniętych pojemnikach na żywność – będziesz mógł ze spokojem wykorzystać je następnego dnia, może do przygotowania zupełnie nowej potrawy. Po obiedzie został ryż? Na kolację przygotuj kotleciki ryżowe albo słynne włoskie arancini, czyli kuleczki z ryżu w panierce, smażone w głębokim tłuszczu. Do tego lekka sałatka i pyszna kolacja gotowa. Ugotowane i odstane ziemniaki to doskonała baza wszelkiego rodzaju klusek czy kopytek. Dodaj do ziemniaków inne warzywa z obiadu, jak buraki czy brokuły, i stwórz zupełnie nowe danie z resztek! Taka spontaniczność w kuchni, jeśli tylko dasz się jej ponieść – może być naprawdę świetną zabawą. Za każdym razem spróbuj wymyślić coś nowego, improwizuj, próbuj, doprawiaj – kreatywność jest najlepszą przyjaciółką kuchni i dobrego smaku.

Zanim zaczniesz planowanie posiłków na dany tydzień, warto najpierw przejrzeć lodówkę i szafki z suchymi produktami. Może w Waszej lodówce jest dużo cukinii, a w szafce są pomidory w puszce? Wystarczy, że dokupicie paprykę i jakieś źródło białka, np. ciecierzycę, i już macie wielki garnek leczo dla całej rodziny. To tylko przykład, ale obrazuje, że to wcale nie jest trudne zadanie. Pamiętajcie także, by zerknąć na kalendarz sezonowości i sprawdzić, po jakie warzywa i owoce najlepiej teraz sięgnąć.

 

Pamiętajcie, by uwzględnić w planowaniu również posiłki do szkoły czy pracy. Na śniadanie zawsze super sprawdza się owsianka, każdy z domowników może ją zjeść z innymi orzechami czy owocami, jest także łatwa i szybka w przygotowaniu. Do pracy czy szkoły świetne będzie danie, które pysznie smakuje zarówno na ciepło, jak i na zimo. W Kuchni Lidla znajdziecie mnóstwo przepisów i inspiracji!

 

Przed kolejnymi zakupami warto zrobić szybkie czyszczenie lodówki. Zastanówcie się, jakie potrawy najbardziej lubi Wasza rodzina. Może to pizza, makaron albo zapiekanka. To jedne z najlepszych dań do jedzeniowego recyklingu, bo można za każdym razem przygotowywać je inaczej i z innych składników. Resztki warzyw można wykorzystać do przyrządzenia tych potraw, a jeśli zalega Ci w lodówce duża ilość owoców, na które nie masz pomysłu, pamiętaj, że zawsze dobrym rozwiązaniem będzie koktajl.

Planowanie posiłków może być świetną zabawą dla całej rodziny. Usiądźcie wszyscy razem i dajcie się ponieść pomysłom! Może niech każdy z domowników wybierze jedno sezonowe warzywo i jeden owoc na dany tydzień. Następnie przejrzyjcie ulubione blogi czy książki pod kątem danych produktów. Zajrzyj do Kuchni Lidla i wpisz w wyszukiwarkę warzywo, które będzie przez najbliższy czas królować w Waszym domu. Załóżmy, że będzie to marchewka. Zobacz, ile marchewkowych pyszności tu na Ciebie czeka!

 

Zanim wyrzucisz jakiś produkt, zastanów się, czy na pewno musi trafić do śmieci. Zapamiętaj podstawową zasadę czytania etykiet: „najlepiej spożyć przed” nie równa się „należy spożyć do”. Pierwsze sformułowanie dotyczy produktów, które nawet po upływie daty na opakowaniu mogą być, a najczęściej są zdatne do spożycia. Należy oczywiście sprawdzić produkt przed spożyciem i zdawać sobie sprawę, że może on mieć trochę inną konsystencję czy inny kolor, jednak nie znaczy to, że należy go wyrzucić. Takie produkty to najczęściej makarony, kasze, ryż czy mąka. Drugie sformułowanie: „należy spożyć do” oznacza datę, po której produkt już bezwzględnie nie nadaje się do spożycia. To oznaczenie znajdziesz na całej gamie świeżych produktów, takich jak ryby, mięso czy wyroby garmażeryjne. Jeśli w Twoim koszyku od czasu do czasu pojawia się mięso, pamiętaj, by pilnować jego daty przydatności do spożycia – wyrzucanie mięsa, to podwójny cios dla naszej planety.

Kiedy zatem jedzenie bezwzględnie musisz wyrzucić? Kiedy pojawi się na nim pleśń. Nie odkrawaj kawałka z pleśnią z pomidora czy gruszki. Zarówno owoce, jak i warzywa, kiedy pojawia się na nich pleśń, są już w całości zepsute, nie tylko w tym miejscu, gdzie widać tego oznaki. Dlatego tak ważne jest, by na bieżąco sprawdzać świeżość produktów, i jeśli widzisz, że zgniecioną paprykę pewnie wyrzucisz następnego dnia, spróbuj od razu coś z niej przygotować. Możesz nawet wrzucić ją do piekarnika i upiec. Pieczona papryka świetnie nadaje się do przygotowywania zup, sosów czy nawet pasty do chleba.

 

PODSUMOWUJĄC:
1. Produkty z krótszym terminem przydatności kupuj na bieżąco.

2. Na zakupy nie chodź głodny!

3. Zawsze zabieraj ze sobą listę zakupów!

4. Przez planowaniem zakupów przejrzyj lodówkę i szafki.

5. Odpowiednio przechowuj produkty w lodówce!

6. Na bieżąco sprawdzaj świeżość produktów i daty ich przydatności.

7. Pamiętaj, że produkty możesz mrozić, wekować czy suszyć!

 

Nie zrażaj się potknięciami, droga do przyjaźni z naszą planetą może być wyboista. Nie musisz zmieniać wszystkiego od razu, daj sobie czas, ale dbaj o konsekwencję. Wspólnymi siłami jesteśmy w stanie zrobić dla dobra naszej planety naprawdę wiele!

 
