Relacja z targów Automechanika 2008 we Frankfurcie
W tym roku ustanowiliśmy nowy rekord: 166 tys. zwiedzających i 4,7 tys. wystawców z 80 krajów. To o połowę więcej niż podczas ostatniej edycji - podsumowuje Detlef Braun, Członek Zarządu Messe Frankfurt. W dniach 16-21 września we Frankfurcie nad Menem odbyła się najważniejsza dla branży techniki motoryzacyjnej impreza targowa - Automechanika 2008.

Najsilniej reprezentowanymi europejskimi krajami byli gospodarze, czyli Niemcy oraz Wielka Brytania, Włochy i Polska. Natomiast spoza starego kontynentu: Stany Zjednoczone, Chiny i Brazylia. Tematyka targów obejmowała m.in. części i akcesoria samochodowe, tuning, wyposażenie auta i warsztatu, systemy komputerowe, blacharstwo i lakiernictwo.

Jednym z polskich wystawców pawilonu poświęconego technologii lakierowania pojazdów COLORTEC była, obecna od 10 lat na targach Automechanika, firma Multichem PROFIX, której stoisko mieściło się bezpośrednio przy punkcie firmy SATA oraz EMM Hamach - dwóch najbardziej innowacyjnych dostawców urządzeń i akcesoriów lakierniczych. Multichem wyeksponował produkty zgodne z "pro-ekologiczną" dyrektywą UE, m.in. system AQUALINE i oparty na nim zestaw Smart Repair. Zaciekawił on gości ze względu na fakt, iż składa się z zestawu lakierów w małych opakowaniach oraz przenośnej wagi o dużej dokładności. Dodatkowo recepturę można odczytać za pomocą firmowego serwisu WAP w telefonie komórkowym - dzięki temu klienci nie potrzebują korzystać z komputera, aby dobrać kolor auta.

Podobnych nowinek można było zauważyć więcej np. w pawilonie dotyczącym tuningu i akcesoriów, który z każdą edycją rozszerza swój zakres. Tegoroczna Automechanika pierwszy raz stała się wartościowym polem do wymiany informacji w dziedzinie tuningu, ze względu na duże zaangażowanie Association of Automobile Tuners. Harald Schmidtke, Dyrektor organizacji: Pierwszy raz odkąd zapoczątkowaliśmy kampanię "Tuning jest bezpieczny" tak wielu członków naszego stowarzyszenia zaprezentowało swoje produkty i usługi. Warto odnotować, iż inicjatywa tuningowców zza Odry, nad którą patronat objęło tamtejsze Ministerstwo Transportu służy bezpieczeństwu na drodze i mogłaby być zaszczepiona na polski grunt.

Podczas trwania imprezy doszło do wielu interesujących spotkań z kontrahentami i konkurentami z różnych zakątków świata. Wiele z przeprowadzonych rozmów będzie stanowić podwaliny dla nowych lub odświeżonych kontaktów. - Pierwsze pozytywne oznaki widoczne były bezpośrednio po powrocie z targów - mówi Piotr Muszkieta, Dyrektor Multichem PROFIX. Efekty potwierdza Stephan Kurzawski v-ce Prezes frankfurckich targów - Automechanika jest mekką dla przemysłu motoryzacyjnego i obecność przedsiębiorstw z tej branży jest wręcz obowiązkowa. Przez sześć dni we Frankfurcie można nawiązać więcej kontaktów branżowych, niż przez rok jeżdżenia po świecie.

Zapraszamy na następną edycję, która odbędzie się w dniach 14-19 września 2010 r.
