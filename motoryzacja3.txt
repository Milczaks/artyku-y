
Polski samochód elektryczny Izera powstanie na platformie od chińskiego dostawcy

Spółka ElectroMobility Poland, odpowiedzialna za produkcję polskiego samochodu elektrycznego Izera, oficjalnie poinformowała o wyborze partnera technologicznego. Dostawcą platformy dedykowanej pojazdom elektrycznym zostaje chiński Geely Holding.

Geely Holding i ElectroMobility Poland podpisują umowę licencyjną na platformę SEA dla marki Izera. Umowa jest elementem strategii udostępniania architektury SEA Geely Holding poza marki będące w portfolio Grupy. Zhejiang Geely Holding Group to największa prywatna chińska grupa motoryzacyjna.

Jak dowiedzieliśmy się na konferencji prasowej zorganizowanej w Warszawie, architektura SEA Geely Holding, będzie wspierać polską markę motoryzacyjną w ambitnych wyzwaniach, dotyczących rozwoju lokalnego przemysłu motoryzacyjnego w obszarze elektromobilności. Pierwsze pojazdy będą produkowane pod marką Izera przez EMP w polskiej fabryce, która zostanie zbudowana w Jaworznie w województwie śląskim (fabryka aktualnie istnieje jedynie na szkicach). EMP informuje, że inwestycja umożliwi stworzenie w samym zakładzie około 2400 miejsc pracy.

Platforma SEA idealnie wpisuje się w koncepcję Izery jako produktu. Współpraca z Geely zapewnia EMP najwyższej klasy know-how w branży, a także dodatkowe możliwości biznesowe. W dłuższej perspektywie to partnerstwo technologiczne umożliwia nam rozwój, większe zaangażowanie lokalnych dostawców oraz realizację projektu w zakładanych ramach biznesowych
- powiedział Piotr Zaremba, Prezes ElectroMobility Poland.

Pierwszą Izerą będzie SUV
ElectroMobility Poland planuje budowę gamy modelowej samochodów elektrycznych segmentu C. Pierwszym z modeli będzie SUV. Ponadto EMP ogłosił plany produkcji dwóch kolejnych modeli – kombi oraz hatchbacka, których daty wprowadzenia na rynek zostaną podane w odpowiednim czasie.

Architektury SEA - wprowadzona na rynek przez Geely Holding we wrześniu 2020 r. jest w pełni elektryczną i elastyczną technologią. EMP podkreśła, że platforma jest wysoce skalowalna – dostępna zarówno dla małych pojazdów segmentu A, jak i segmentu E oraz dużych pojazdów dostawczych. Zapewnia dostosowanie rozstawu osi w zakresie od 1800 mm do 3300 mm, w zależności od wymagań.

SEA obejmuje zarówno elementy mechaniczne, oprogramowanie, jak i szeroki ekosystem cyfrowy. Na korzystanie z tej technologii do tej pory zdecydowały się już marki w ramach grupy Geely Holding, a takie marki jak Zeekr i Smart rozpoczęły już produkcję i sprzedaż aut opartych o platformę SEA.
