Cykl koncertów dla pacjentów onkologicznych. Bo muzyka leczy


Z przesłaniem, że muzyka leczy wychodzi szpital przy ul Staszica do pacjentów kliniki chirurgii onkologicznej i serwuje im czwartkowe koncerty.

- Kameralne spotkania z muzyką to dla hospitalizowanych pacjentów onkologicznych chwile wytchnienia, możliwość doświadczania piękna, spokoju oraz szansa na zmniejszenie stresu spowodowanego leczeniem i stanem zdrowia – zaznacza Anna Guzowska, rzeczniczka SPSK 1.

Pierwszy koncert w budynku szpitala przy ul. Radziwiłłowskiej odbędzie się już w ten czwartek, 17 listopada. Czwartkowe koncerty będą odbywały się dwa razy w miesiącu w formie kameralnych spotkań z muzyką, są przeznaczone wyłącznie dla pacjentów przebywających w klinice, również w ramach chemioterapii dziennej.

Koncerty dla pacjentów są możliwe dzięki porozumieniu, jakie zostało zawarte pomiędzy Instytutem Muzyki UMCS i SPSK 1. Na wyposażenie szpitala trafiło pianino, które zostało zakupione do kliniki dzięki realizowanemu przez Uniwersytet Medyczny w Lublinie projektowi pn. "Muzykoterapia w onkologii", w który wpisuje się ta inicjatywa.

W czwartek za tym pianinem, podczas pierwszego z serii koncertów, zasiądzie Michał Iwanek, z Katedry Muzyki Jazzowej i Rozrywkowej Instytutu Muzyki UMCS.

- Doświadczenie z pewnością niecodziennie, bardzo jestem ciekaw reakcji słuchaczy. Repertuar zamierzam dobierać w trakcie koncertu, reagując na emocje i nastrój odbiorców. Zycie w szpitalu dla pacjentów w tych okolicznościach z pewnością jest trudne, mam nadzieje ze zaciekawię ich swoim koncertem - mówi Iwanek.

Na kolejnych koncertach dla pacjentów zagrają inni pracownicy i studenci Instytutu Muzyki UMCS, również w duetach, grający na różnych instrumentach. W planach jest m. in. koncert świąteczny w połowie grudnia, który - choć na chwilę - przybliży szczególną atmosferę świąt, dając wytchnienie i nadzieję hospitalizowanym w tym czasie pacjentom.